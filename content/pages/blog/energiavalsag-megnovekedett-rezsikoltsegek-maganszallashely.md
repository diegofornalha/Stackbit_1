---
layout: PostLayout
title: Energiaválság – mit kezdhetsz a megnövekedett rezsiköltségekkel szállásadóként?
date: '2022-10-11'
excerpt: >-
  Sokan élték meg érvágásként, hogy a kormány bejelentette: idén elmarad az őszi
  szünet. Szállásadóként ez jelenthet akár kiesést is, de ha ügyesek vagyunk,
  találhatunk megoldást a problémára.
featuredImage:
  type: ImageBlock
  url: /images/elmarad-oszi-szunet-tippek-szallasadoknak (1).png
  altText: 'Szálláshely minősítés: határidők, költségek, folyamat'
  elementId: ''
  styles:
    self:
      opacity: 100
bottomSections: []
seo:
  title: Energiaválság – mit kezdhetsz a megnövekedett rezsiköltségekkel szállásadóként? | Appartman Blog
  description: >-
    Sokan élték meg érvágásként, hogy a kormány bejelentette: idén elmarad az
    őszi szünet. Szállásadóként ez jelenthet akár kiesést is, de ha ügyesek
    vagyunk, találhatunk megoldást a problémára.
author: content/data/team/person-xqkrwa90t.json
---
`Sokan élték meg érvágásként, hogy a kormány bejelentette: idén elmarad az őszi szünet. A népszerű kirándulóhelyek környéki szállásadóknál jó eséllyel voltak már foglalások, hiszen sok család szereti kihasználni az őszi szünet napjait egy kis pihenésre, városnézésre, túrázásra. Idén ez a lehetőség elveszett, legalábbis november első hetében. Szállásadóként ez jelenthet akár kiesést is, de ha ügyesek vagyunk, találhatunk megoldást a problémára.`

## Az utolsó nagyobb kirándulások

Az őszi szünetet sok család
használja ki egy utolsó kirándulós kikapcsolódásra. A nyárral ellentétben
ilyenkor már nincs túl meleg várost nézni, túrázni, de nem is számít az
ember strandidőre, így nem érheti csalódás, ha valamilyen fedett programot
kell választania. Jó néhányan már nyár végén lefoglalják a szállást az őszi
szünetre, hogy biztosan legyen hely.

Most azonban szeptember végén a
kormány bejelentette: idén nem lesz őszi szünet, helyette a téli
szünetet hosszabbítják meg. A döntést az energiaválsággal indokolták, így
ugyanis kevesebbet kell fűteni az iskolákban. Amellett, hogy a szülőknek
nehézséget okozhat ezt összeegyeztetni a munkával, a turizmust is érzékenyen
érinti az intézkedés. A lefoglalt szállásokat a családok kénytelenek
lemondani – hacsak nem kínálnak nekik a szállásadók jobb alternatívát.

## Azért van ott egy hosszú hétvége!

Ha van szabad kapacitás, érdemes
lehet az eredetileg őszi szünet elejére eső négynapos hosszú hétvégére
csoportosítani a foglalásokat, az 1-2 éjszakásakat pedig a következő
hétvégére. Keressük fel a vendégeket, kérdezzük meg, nem szeretnének-e pár
nappal előbb vagy később jönni, mert „még van hely”, nem kell lemondaniuk a
kikapcsolódásról – persze ugyanazon az áron.

Sokszor csak ennyin múlik, hogy
végül eljönnek-e, vagy töröltetik a foglalást. Ha megkeressük őket, ajánlunk hétvégi
alternatívát a foglalt időpont környékén, jóval nagyobb eséllyel tartják meg a
helyüket – sokaknak eszükbe se jut, hogy csúsztatni is lehetne lemondás
helyett.

## Jöhetnek a téli szünetben is

Ha az őszi szünetet megelőző és
követő hétvégék nem szabadok, felajánlhatjuk azt is, hogy esetleg áttehetjük
a foglalásukat (díjmentesen) a január eleji időszakra, amikor még tartani
fog a téli szünet. Kiemelhetjük, hogy milyen látnivalók vannak a környéken,
amik akkor is látogathatók, milyen programokat lehet csinálni a környéken.

Érdemes utánajárni, lesz-e
valamilyen rendezvény akkortájt a környéken, ami különösen vonzó lehet a
családok számára, ezzel máris jelentősen növelhetjük az érdeklődést és a
hajlandóságot a halasztásra. Az utazással egy kicsit meg lehet tartani az
ünnepi hangulatot, nem kell rögtön visszazuhanni a hétköznapokba, ami
szintén vonzó lehet.

## Töltsük fel előre a tavaszi szünetet!

Bár a tavasz még messze van, de
azoknak, akik nem akarnak télen utazni, a tavaszi szünetre is felajánlhatjuk
a foglalás átrakását. Akkor már többnyire tényleg jó az idő, pont
kirándulásra alkalmas, szívesen utaznak az emberek. Egy kis marketingfogással
még népszerűbbé tehetjük az ajánlatot: bár az árak emelkednek, ha átteszi a
foglalást, még a mostani áron kaphatja meg a szállást. 

Ehhez nyilván kell egy kis
rugalmasság a bevételt tekintve, ha tényleg tervezünk emelni, de talán jobb
a biztos foglalás az alacsonyabb áron. Kivéve, ha rendszerint megtelik a
szállás a tavaszi szünet idején – ebben az esetben nem biztos, hogy érdemes
megtartani az őszi lemondókat.

## Hirdessük meg az üresedést!

Legjobb, ha van egy közösségi
média felület (például Facebook, Instagram), amit szállásadóként
használunk, és rendelkezik némi követőtáborral. Itt megoszthatjuk, hogy
felszabadultak helyek, hátha valaki lecsap rá. 

Akkor sincs semmi gond azonban,
ha nem készült eddig ilyen oldal: szállásadó/szálláskereső közösségekben
saját magunk is posztolhatjuk az üresedést, így közvetlenül a
célközönséghez jut el, és jó eséllyel találunk vendégeket. A saját
profilunkon való megosztás is segít: hátha valamelyik ismerős, vagy ismerős
ismerőse keresne szállást azokra a napokra. 

A posztokba is érdemes beleírni,
hogy milyen programlehetőségek vannak, hol lehet kirándulni, miért érdemes az
adott környékre látogatni – hátha valaki kedvet kap, aki amúgy nem is tervezett
akkor utazni.

Nem muszáj elengedni november
első hetét, csak mert elmarad az őszi szünet! Minimális időbefektetéssel
megtarthatjuk a foglalásokat, vagy szerezhetünk újakat!
