---
layout: PostLayout
title: Hogyan használd a Facebookot vendégszerzésre?
date: '2022-11-30'
excerpt: >-
  Sokan félnek, ha túl drága lesz a szálláshely, vendégeket bukhatnak. Az
  áremelkedés azonban nem ördögtől való, csak jól kell meghatározni a mértékét.
bottomSections: []
seo:
  title: Hogyan használd a Facebookot vendégszerzésre? | Appartman Blog
  description: >-
    Sokan félnek, ha túl drága lesz a szálláshely, vendégeket bukhatnak. Az
    áremelkedés azonban nem ördögtől való, csak jól kell meghatározni a
    mértékét.
author: content/data/team/person-xqkrwa90t.json
featuredImage:
  type: ImageBlock
  url: /images/content (4)-a25f5262.png
  altText: altText of the image
  caption: Caption of the image
  elementId: ''
  styles:
    self:
      opacity: 100
---
`Az első kérdés, amit egy leendő szállásadó feltesz magának, valószínűleg az, hogy honnan lesznek vendégei. Manapság a nagy szállásközvetítő oldalak használata adja magát, és kár lenne tagadni, hogy igen eredményesek is, van azonban egy komoly hátrányuk: súlyos jutalékot számolnak fel minden hónapban. Éppen ezért kerül egyre inkább előtérbe a közvetlen foglalások szerzésének módja. Vajon hogyan lehet elérni, hogy a vendégek ne a közvetítőkön keresztül jussanak el hozzánk, megtalálják a saját weboldalunkat, és inkább közvetlenül keressenek fel, akár a közösségi oldalakon?`

``![](/images/maganszallashely-vendegszerzes-facebook.png)

## Marketing nélkül nincs siker

Ahhoz, hogy az emberek találkozzanak a vendégházaddal és közvetlenül nálad tudjanak foglalni, szükség van a részedről némi befektetett munkára: **gondoskodnod kell a szálláshelyed marketingjéről**. Ez így ijesztően hangzik, ha nem vagy túlságosan jártas a témában, de számos hatékony és teljesen ingyenes módszer van arra, hogy az emberek megismerjék a szálláshelyedet, és népszerűvé tedd. Nem kell bele óriási összegeket fektetni, csupán egy kis időt és energiát.

Az egyik ilyen eszköz a **Facebook**.

## Vendégek a közösségi médiából

Adja magát a közösségi média használata, ugyanis ezeken a platformokon lehet **rövid idő alatt sok embert elérni**. Ez azonban csak akkor igaz, ha fel tudod építeni a közösségi média jelenlétedet, és aktívan teszel azért, hogy a potenciális vendégekkel találkozz ezeken a felületeken.

Nem is olyan régen futottam bele a Facebookon egy olyan beszélgetésbe, ahol szállásadók beszélték le egymást a Facebook, mint vendégszerző felület használatáról. Állították, hogy semmi értelme, időpocsékolás, alig-alig jön foglalásuk onnan.

Az igazság azonban az, hogy nagyon **sok szállásadó teljesen rosszul közelíti meg a Facebookot**. Úgy várnak sikert, hogy ők maguk alig tesznek bele munkát, gyakorlatilag nulla erőfeszítéssel szeretnék elérni, hogy jöjjenek a vendégek, vagy éppen ellenkezőleg: válogatás nélkül repülnek rá mindenkire, aki szállást keres, függetlenül a vendég kritériumaitól. Mindkettő rossz hozzáállás, ha hatékonyan szeretnénk a Facebook használatával organikusan (azaz ingyenesen) vendégeket szerezni.

## Hogyan NE próbálkozz?

### „Írj rám!”

Saját megfigyelésen alapuló tapasztalat, hogy a facebookos vendégszerzés alatt sokan azt értik, hogy amikor egy szálláskereső csoportba ír valaki egy posztot, hogy egy bizonyos környéken szeretne adott időpontra a szállást, rengetegen kommentelnek a keresése alá annyit, hogy „Szia! Én tudok segíteni, írj rám!”, teszik ezt ráadásul a saját, privát profiljukról.

Nos, ez a **legritkább esetben szokott működni**. A vendégek úgy szeretik a lehető legegyszerűbben lefoglalni a szálláshelyüket, semmi kedvük ismeretlen emberekre ráírogatni Facebookon, hogy előadják a lehet, hogy tökéletesen irreleváns ajánlatukat. Nem szeretik a hosszas egyeztetéseket, nem szeretnek olyan ajánlatokat meghallgatni, amik túl drágák nekik, vagy nem felelnek meg az elképzeléseiknek. Ne csodálkozz, ha az ilyen kommentjeidre nem érkezik reakció.

### „Nem pont ott, nem pont olyan, nem pont annyi, de nézd meg!”

Azzal is gyakran találkozom ilyen posztok alatt, hogy valóban **nem passzoló ajánlatok érkeznek**. A kommentben vannak ugyan infók a szálláshellyel kapcsolatosan, csak épp nem az a város, ahol a posztoló szálláshelyet keres, nem az az árkategória, nem az a szállástípus, nem annyi férőhely. Természetes, hogy ezek a próbálkozások nem fognak sikerrel járni, ez azonban nem a Facebook hibája; nem lesz több vendéged, ha válogatás nélkül ugrasz minden lehetőségre, inkább csak zavaróvá válik a jelenléted.

### „Miért nem keresnek?”

Szintén gyakori probléma, hogy a szállásadó létrehoz egy Facebook-oldalt a szálláshelyének, belép néhány csoportba, aztán várja a sült galambot. Attól még, hogy van valakinek egy Facebook-oldala, nem feltétlenül fogják megtalálni. Ahhoz, hogy egy szálláshely oldala vonzó legyen és észrevegyék a vendégek, **aktív részvételre van szükség**. Azaz a Facebook-oldalon legyen tartalom, lehetőleg olyan, ami érdekes a vendégek számára, és legyél aktív a szállásadói, szállást kínáló csoportokban.

## Hogyan kell hatékonyan használni a Facebookot?

A negatív példák után jöjjenek a **jó gyakorlatok**: a Facebookról nem nehéz vendégeket szerezni, ha jól csinálod!

### Facebook-oldal a szálláshelyednek

Az első és legfontosabb lépés, hogy **készíts a szálláshelyednek egy Facebook-oldalt**, és ne a saját, privát profilodról próbálj vendégeket szerezni. Sokkal hitelesebb az ajánlat, ha az egy nagy műgonddal felépített, releváns információkat tartalmazó Facebook-oldalról érkezik, nem pedig Gipsz Jakabné privát oldaláról, ahol a felajánlott szállásról semmi nem derül ki.

A Facebook oldalon legyenek jó minőségű, a szálláshelyet reálisan bemutató **fotók és a lehető legtöbb információ**, amire egy vendég kíváncsi lehet, úgymint grillezési, bográcsozási lehetőség, esetleges extrák, lehetőségek a környéken stb. Még jobb, ha aktívan posztolsz, és folyamatosan értesíted az érdeklődőket a környéken aktuális programokról, kirándulási lehetőségekről, látnivalókról.

### Légy aktív!

Ahogy említettük, a közvetlen foglalások bezsebeléséhez nem lesz elég, ha csak jelen van a szálláshelyed a Facebookon. **Tenned kell azért, hogy érkezzenek a vendégek**: lépj be olyan csoportokba, ahol találkozhatnak a szállásadók és a szálláskeresők! Ilyen csoportok például a következők:

*   [Vidéki Vendégházak](https://www.facebook.com/groups/232390374755863/) (ha vidéki a szálláshelyed)

*   [Bababarát Szállások Csoport](https://www.facebook.com/groups/bababaratszallasok/) (természetesen csak ha illeszkedik a profilodba)

*   [Vendégházak Magyarországon](https://www.facebook.com/groups/661220324600306/)

*   [Szállás keres-kínál](https://www.facebook.com/groups/szallashirdeto/)

*   [ApartmanGO - Apartmanok, vendégházak tulajdonosoktól](https://www.facebook.com/groups/apartmango)

Ha helyiség vagy terület szerint keresgélsz, valószínűleg **lokális csoportot** is fogsz találni: balatoni, budapesti, alföldi stb. szálláshelyek csoportját. Mivel sokan adott környékre keresnek szállást, ezekben is érdemes jelen lenni.

A tematikus csoportokban legyél különösen aktív, a **keresésekre pedig reagálj, ha van releváns ajánlatod**, de csak akkor! Ha a csoport szabályzata engedi, posztolj, **mutasd be a szálláshelyedet**, írd ki az ajánlataidat, akcióidat! De vigyázz, mert a kéretlen reklámokért tilthatnak a csoportból, ezért mindig olvasd el a szabályokat és győződj meg róla, hogy kimehetnek-e ilyen posztok!
